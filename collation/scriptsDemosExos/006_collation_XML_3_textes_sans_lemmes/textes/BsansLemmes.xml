<?xml version="1.0" encoding="UTF-8"?>
<text>Mais aux povres hommes doit on telles choses donner qui soient plus bonnes que belles, car povreté ne a mestier que de amendement, ne richesse fors de delict, ne toutes choses ne sont mie a donner a tous, car l’en ne sçait mie a homme donner chose dont il ait assez. Ainsi te convendra donner selon droiture. Et se tu le fais ainsi, aussi le convendra faire la royne aux dames et aux damoiselles du païs ou elle vendra. Si convendra que vous donnez comme le Sage commande. Et dist que aussi doit estre joieux le donneur en son don comme est celui a qui il le donne. L’en ne doit mie donner a laide chiere mais tousjours a beau semblant car don lieement donné a deux manieres de merites. Et celui qui est donné en richignant ne doit nul guerdon.</text>